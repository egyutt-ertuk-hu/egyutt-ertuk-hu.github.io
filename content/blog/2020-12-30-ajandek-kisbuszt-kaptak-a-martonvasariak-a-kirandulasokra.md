---
title: Ajándék kisbuszt kaptak a martonvásáriak a kirándulásokra
author: aniko
type: post
date: 2020-12-30T03:13:08+00:00
image: /wp-content/uploads/2020/12/DSC08317.jpg
categories:
  - Egyéb kategória
---
A kisbuszra az idén tízéves Fehérvár Travel Közhasznú Alapítvány a Rászorulókért adományozott hárommillió forintot a martonvásári alapítványnak. Az indítókulcs átadásán a gyerekek farsangi műsorukkal köszönték meg az ajándékot. Az alapítvány a Martonvásáron nevelkedő gyermekeknek immáron ötödször nyújtott segítséget.

A hajdani árvaházban középsúlyos fokban értelmi sérült gyermekek tanulnak, jelenleg százhárom diákjuk van, mondta el Orbánné Molnár Anikó igazgató, az „Együtt-Értük” Alapítvány kuratóriumának elnöke. Az elkötelezett gyógypedagógus negyven éve dolgozik munkahelyén, s tizenhét éve igazgatja az iskolát. A tizennégy évfolyamos rendszerben 57-en bentlakók a kollégiumban, a többiek bejárók, illetve lakóotthonos állami gondozottak.

![farsangi műsor](/wp-content/uploads/2020/12/DSC0829701.jpg)
A gyerekek farsangi műsorral köszönték meg az ajándékot.

A fogyatékkal élők életminőségének javításáért nyújtott teljesítménye, oktató-nevelő munkája alapján a Pápay Ágoston-iskola tavalytól bázisintézménynek minősül, más, hasonló profilú oktatási intézményeknél dolgozóknak bemutatókat tartanak. A minőségi munkát végző gyógypedagógusok készek az újításra.

![](/wp-content/uploads/2020/12/DSC08251.jpg)

Csengettyűs és színkottás zenei képzés folyik náluk, utóbbi módszerrel nevet szerzett magának az iskola „Színvarázs” Ulwila zenekara. Van kutyaterápia, gyógylovaglás és speciális relaxációs szoba, a növekvő számú autista diákokat a legfrissebb pedagógiai módszerekkel képzik. A bejárat fölött kis tábla mutatja: ökoiskola és egészségtudatos, erőszakmentes iskola a hely, ahol az épekhez képest sokszoros erőfeszítéssel küzdenek meg pedagógusok és gyerekek minden eredményért.
